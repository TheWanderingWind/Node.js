Джерело: https://suspilne.media/498940-zakarpatski-zurnalisti-proveli-akciu-za-zagiblimi-kolegami-ta-zvernulisa-do-verhovnoi-radi-ukraini/
Журналісти Закарпаття провели акцію за загиблими колегами. Про це Суспільному розповів організатор акції журналіст Павло Білецький. В атріумі Закарпатської обласної військової адміністрації медійники запалили свічки біля портретів загиблих журналістів. Також ЗМІ підписали звернення до Верховної Ради України з проханням прирівняти до військових загиблих скалічених та тих журналістів, які працюють на лінії фронту.
Запалили свічки біля 15-ти портретів загиблих медійників від початку повномасштабного вторгнення. Так в атріумі Закарпатської обласної військової адміністрації вшанували пам’ять загиблих журналістів. Перебувають у зоні бойових дій й п’ять медійників Закарпаття.
"Ми вже другий рік поспіль відзначаємо День журналіста у таких особливих умовах, коли триває російсько-українська війна.  На цій війні почали гинути й журналісти. Ми бачимо, що багато загинули. Багато журналістів є позаштатними й не враховані в цій цифрі. Спілка журналістів і Незалежна медіапрофспілка проводять такі акції по всій Україні, щоб віддати належне нашим журналістам, які загинули, виконуючи свій професійний обов’язок", — розповів голова Ужгородської організації медіапрофспілки України Василь Бедзір.
Загалом, починаючи з 24 лютого, загинули близько ста журналістів. 
"З них 40 чоловік, які воювали у складі Збройних Сил України та інших силових підрозділів. Решта — українські та іноземні журналісти, які загинули від початку повномасштабного вторгнення. Ми бачимо, що професія стає небезпечною. Тому ми просимо Верховну Раду цією акцією підтримати законопроєкт про прирівняння журналістів до військових. Мова йде про журналістів, які загинули, скалічили себе і які висвітлюють події у зоні бойових дій", — каже організатор акції Павло Білецький.
За його словами, акція відбулася з ініціативи пресслужби Закарпатської обласної ради та за підтримки представників окремих медіа, членів Закарпатської обласної організації Національної спілки журналістів, кафедри журналістики філологічного факультету УжНУ та Ужгородської організації Незалежної медіа-профспілки.
