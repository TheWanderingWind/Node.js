Джерело: https://suspilne.media/498826-lvivski-volonteri-ogolosili-zbir-dla-poratunku-tvarin-na-hersonsini/
Працівники львівської Домівки врятованих тварин оголосили збір для порятунку тварин, що постраждали через зруйновану росіянами Каховську ГЕС на Херсонщині. Команда планує поїздку у Херсонську область. Про це повідомили у пресслужбі Львівської міської ради.
"Ми прийняли рішення про виїзд нашої команди до Херсона. Зараз як ніколи тварини там потребують нашої допомоги, зараз у наших руках життя тварин", — повідомляють на сторінці Домівки врятованих тварин.
За словами керівника Домівки Ореста Залипського, команда з шести людей планує завтра вранці, 7 червня, вирушити до Херсона. Волонтери оголосили збір.
"Найперше потрібно на дорогу — паливо, також закупимо ліки, які потрібно взяти з собою. Якщо будуть тварини, яким необхідна термінова допомога, щоб ми могли її надати. Знаємо від місцевих волонтерів, що там люди залишають катастрофічно багато тварин. Це зрозуміло, адже вони намагаються врятуватись самі. Ми допомагатимемо усім, кому зможемо: і домашнім, і свійським тваринам", — повідомив керівник Домівки врятованих тварин Орест Залипський.
З його слів, наразі волонтерам невідомі масштаби і вони не знають скільки тварин доведеться евакуювати. Підтримати ініціативу можна за реквізитами, вказаними у соціальних мережах.
 
