Джерело: https://suspilne.media/501694-ukraina-otrimae-dopomogu-vid-nato-cerez-vibuh-na-kahovskij-ges-mzs/
Україна найближчим часом отримає допомогу від НАТО у рамках Євроатлантичного координаційного центру реагування на природні лиха та катастрофи для подолання наслідків підриву Росією греблі Каховської ГЕС. Про це повідомив глава МЗС Дмитро Кулеба за підсумками термінового засідання Комісії Україна — НАТО, ініційованого Україною.
Кулеба розповів, що Україна передала НАТО список термінових гуманітарних потреб.
“Україна подала запит до Євроатлантичного координаційного центру реагування на природні лиха та катастрофи, в якому окреслила конкретні потреби української сторони. Я вдячний НАТО та окремим союзникам за їхню швидку готовність допомогти Україні задля подолання наслідків теракту Росії на Каховській ГЕС”, — заявив міністр.
Кулеба також додав, що Каховська катастрофа демонструє відсутність жодних меж у вчиненні Росією злочинів. Поки Росія окупує українську землю, загроза нових злочинів зберігатиметься. Саме тому критично важливе значення має допомога союзників НАТО задля звільнення всієї території України, наголосив міністр.
“Я закликаю партнерів до подальшого зміцнення обороноздатності України, зокрема продовжити якнайшвидше постачання артилерійських боєприпасів та гармат 155-калібру”, —заявив Кулеба.
Він також закликав партнерів ухвалити на саміті НАТО в Вільнюсі рішення, які наблизять вступ України в Альянс.
“Немає сумнівів, що членство України зробить НАТО сильнішим. Насправді, ми вже посилюємо Альянс, захищаючи його членів від потенційних нових хвиль російської агресії, а також ділячись воєнним досвідом”, — заявив Кулеба.
Російські війська підірвали Каховську ГЕС. Масштаб руйнування, швидкість і обсяги води, ймовірні райони підтоплення наразі уточнюються, повідомив в Telegram речник оперативного командування "Південь" Владислав Назаров.
Внаслідок підриву Каховської ГЕС на Херсонщині евакуюють людей з потенційних зонзатоплення на правобережній частині Херсонщини — з сіл Миколаївка, Ольгівка, Льово, Тягинка, Понятівка, Іванівка, Токарівка, Придніпровське, Садове, та частково місто Херсон.
За повідомленням Енергоатому, стрімке зниження рівня води в Каховському водосховищі є додатковою загрозою для тимчасово окупованої Запорізької АЕС. Наразі ситуація на станції під контролем, український персонал моніторить усі показники.
