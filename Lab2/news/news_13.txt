Джерело: https://suspilne.media/497509-vse-rozbite-korovi-zaginuli-pola-zaminovani-zitta-u-deokupovanomu-seli-karpivka-na-doneccini/
Село Карпівка Лиманської громади перебувало під російською окупацією чотири місяці. Його звільнили у жовтні під час контрнаступу ЗСУ. Нині тут зруйновані будинки, магазини, відсутня електроенергія. Як живуть люди в деокупованому селі — репортаж. 
 
В'ячеслав прийшов до будинку сусіда, щоб погодувати собак. Каже, люди із села повиїжджали, а тварини залишились. 
До російської окупації було понад дві сотні жителів, нині залишилось — 43.
"Розбили, порозбігалися, хто куди, пороз'їжджалося багато, бачите. А так порозбивали все на світі. Здорові бої були, гатило все. Бачите, дома порозбивали, все розбито, порозбиване все", — каже житель Капівки В'ячеслав. 
 
У селі немає електроенергії та газопостачання, воду чоловік носить із колодязя. Продукти, каже, привозять волонтери.
"Електрики немає. Казали, проводитимуть, так його й немає уже рік. Вода, колодязь є, у колодязі воду беру. Привозять всяке: вермішель ракушки, цукор, олію", — розповідає чоловік. 
 
На вулицях Карпівки — згоріла російська техніка. У дворах — зруйновані будинки та знищені автівки місцевих жителів. На околиці села випасає свою корову Марту місцевий житель Віктор. Каже, багато корів загинуло під час обстрілів.
"Раніше в нас приїжджала машина молоковоза, збирали, здавали молоко. А тепер для себе держу та й все. Тут осталось дві худобини на цьому краю. Там на горі, в одного хлопця в нього було дві корови, та де три корови та теля. Вони так всі на прив'язі загинули", — каже житель Карпівки Віктор. 
 
На зарослому бур'янами полі стоять згорілі комбайни.
"Погано, що поля не робимо, поля заміновано багато. Кум на тракторі підірвався, комбайн он там на горі стоїть, теж підірвався", — розказує чоловік. 
Віктор каже, в селі немає жодного магазину.
"Хліб раз в неділю і до нас ще у суботу приїжджає, наша машина торгує, привозять нам з Ізюма. Заказуєш, вони привозять. Магазинів нема", — зазначив він. 
Карпівка перебувала під російською окупацією чотири місяці. Її звільнили від російських окупантів у жовтні минулого року під час контрнаступу ЗСУ.
 
 
