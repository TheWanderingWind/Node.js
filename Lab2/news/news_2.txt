Джерело: https://suspilne.media/501679-golodni-nalakani-deaki-kontuzeni-na-kirovogradsinu-evakuuvali-sobak-z-hersona/
На Кіровоградщину з підтопленої частини Херсона евакуювали 19 собак. Троє з них прихистили у місті Бобринець, 16 привезли у Кропивницький. Вони були голодні, налякані, деякі контужені, розповіла Суспільному керівниця притулку для тварин "Бім" Катерина Дорош. 
З початку повномасштабного вторгнення Катерина Дорош вивозить покинутих собак і котів зі зруйнованих російською армією сіл та міст.
Евакуйовувати тварин з Херсонщини їздили п’ятеро кропивничан. Двоє працівниць з організації "Бім" та троє волонтерів з Krop:hub, каже Катерина Дорош.
"Ми поїхали в Корабельний район, туди звозили всіх тварин, евакуація проходила там. По перше, не всіх допускають, потрібен човен. По друге, потрібен дозвіл, тому що працює ДСНС, цивільну людину туди не пустять. Місцеві сідали на човни, і плавали й рятували тварин і людей. Коли ми приїхали, ввечері, хлопці ходили в чоботях гумових, води було приблизно метр заввишки. А о 5:00 ранку води було вже вище трьох метрів. Евакуювались вже човнами і деякі будинки вже по дах були покриті водою".
До притулку приїхали 12 дорослих і чотири цуценяти. 
"Одну собачку ми забирали у дівчат, волонтерів, а ось песика врятували військові, він контужений, тому що в нього порушена координація рухів, він ледве пересувається".
Евакуйованих з Херсону собак розмістили у вольєрах.
В одному вольєрі розмістили собачу родину з Херсону, каже керівниця притулку.
"Мама, чотири цуценяти та не знаю, татусь, не татусь, але вони жили разом. Ці тварини наковталися води, і дуже перелякані, є тварини взагалі у шоковому стані". 
Представниця громадського простору Krop:hub Олександра Морозова розповіла, на Херсонщині залишилось дуже багато тварин.
"Ми доїхали до води. Далі стоять військові, рятувальники допомагають вивозити людей і тварин з підтоплених частин. Чекали всіх на березі, ловили тих, кого вивезли, спілкувалися з місцевими волонтерами, які під обстрілами вивозили тварин, збирали їх в одному місці, і ми їх там збирали. Ми врятували 19 собак, але мені хотілося ще більше, бо ти розумієш масштаб цієї катастрофи, і скільки там залишилось тварин, це не можна словами передати".
Нині притулку потрібен корм і вольєри для собак. Утримують притулок за власні гроші та допомогу благодійників, говорить Катерина.
"Я виставила допис у соцмережах, що ми їдемо за тваринами, і люди почали просто шалено допомагати, ми дуже вдячні. На ці гроші ми будемо будувати вольєри, якщо вистачить, щоб можна було більше привезти та розмістити. Люди привозять корм, крупи. Ми сподіваємось, що це не зупиниться". 
Вночі  жінка планує знову їхати на Херсонщину. "Коли щось трапляється – я не можу довго переживати. В мене одразу шок, а потім починається процес мислення, що я можу зробити. Просто сидіти горювати я вважаю це неправильно.  Я знаю, що я можу сісти в бус, привезти тварин, ми їх приймемо і все".
Нині у притулку 370 собак. Пів сотні котів. Їм шукають люблячих господарів.
