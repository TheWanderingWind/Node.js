Джерело: https://suspilne.media/498946-zelenskij-zustrivsa-zi-specialnim-predstavnikom-papi-rimskogo-franciska/
Президент України Володимир Зеленський зустрівся зі спеціальним представником Папи Римського Франциска кардиналом Маттео Дзуппі. Як повідомив Зеленський, обговорили ситуацію в Україні та гуманітарну взаємодію у межах реалізації української формули миру.
"Лише об’єднання зусиль, дипломатична ізоляція й тиск на Росію здатні вплинути на агресора та принести справедливий мир на українську землю", — зазначив глава держави.
Він закликав Святий Престол зробити свій внесок в імплементацію українського мирного плану.
"Україна вітає готовність інших держав та партнерів у пошуку шляхів до миру, але, оскільки війна йде на нашій території, алгоритм щодо досягнення миру може бути лише українським", — наголосив президент.
Зеленський акцентував, що припинення вогню й замороження конфлікту не приведе до встановлення миру.
"Ворог скористається паузою для нарощування спроможностей і подальшого наступу, для нової хвилі злочинів і терору. Росія має вивести всі свої війська з території України в межах її міжнародно визнаних кордонів", – наголосив президент.
Зі свого боку кардинал висловив солідарність Папи Франциска з українським народом і запевнив у готовності Святого Престолу долучитися до пошуку шляхів реалізації зазначених гуманітарних ініціатив, передає пресслужба глави держави.
Дзуппі передав Зеленському лист від Папи Римського Франциска. 
Напередодні стало відомо, що італійський кардинал Маттео Дзуппі, якому Папа Римський Франциск доручив виконати миротворчу місію, щоб спробувати допомогти припинити війну в Україні, відвідає Київ  5 та 6 червня.
Дзуппі походить зі Спільноти Святого Егідія — римської групи за мир і справедливість, яка в 1992 році уклала угоду, що поклала край громадянській війні в Мозамбіку. Та війна забрала життя близько мільйона людей і близько чотирьох мільйонів стали вимушеними переселенцями.
У 2019 році Папа возвів Дзуппі в сан кардинала, а минулого року він був обраний головою Італійської єпископської конференції.
Як повідомляло видання Vatican News, понтифік доручив кардиналу Маттео Дзуппі "миротворчу місію", пов'язану з війною в Україні. Подробиці місії не розкривалися.
1 травня Папа Римський Франциск заявив, що бере участь у "миротворчій місії", яка має на меті "покласти край конфлікту між Росією та Україною". Він запевнив, що зробить "усе, що в людських силах", щоб повернути українських дітей, депортованих до Росії та возз’єднати родини.
За час повномасштабного вторгнення РФ в Україну Папу Римського кілька разів критикували за дії чи слова щодо війни. Спочатку Франциск сказав, що біженців з України у світі приймають краще, ніж з інших країн.
Перед католицьким Великоднем у Ватикані вирішили організувати символічне примирення українців і росіян. Під час хресної дороги в Колізеї хрест мали нести українка і росіянка. Ідея зустріла бурхливе обурення в суспільстві та серед вірян, а також українських дипломатів.
24 серпня Папа Римський Франциск заявив, що дочка кремлівського ідеолога Олександра Дугіна Дарія, яку підірвали у Підмосков'ї є "невинною жертвою війни". Посол України у Ватикані Андрій Юраш заявив про розчарування словами понтифіка.
25 серпня Міністерство закордонних справ України запросило апостольського нунція в Україні архиєпископа Вісвалдаса Кулбокаса, щоб висловити йому розчарування словами Папи Римського Франциска про смерть дочки кремлівського ідеолога Олександра Дугіна Дарії.
30 серпня Ватикан відреагував на критику Папи Римського Франциска, через його слова про вбивство дочки російського пропагандиста Олександра Дугіна — Дарії. Там наголосили, що слова Папи слід трактувати, як голос цінностей, а не політичну позицію.

