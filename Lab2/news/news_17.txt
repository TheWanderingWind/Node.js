Джерело: https://suspilne.media/495478-peremoga-na-priluckij-doslidnij-stancii-viveli-novij-sort-mati/
"Перемога" — назва для нового сорту м'яти, який виводять на Прилуцькій дослідній станції. Завершити селекцію мають цього сезону, із трьох потенційних гібридів оберуть один. Цим займається науковий співробітник, завідувач відділу селекції Сергій Павленко. Також тут зберігають генофонд із 10 сортів м’яти, які вивели за 87 років існування дослідної станції.
За словами Сергія Павленка, з 2016 року на станції працюють над виведенням нового сорту.
Батьківською формою сорту визначили одну із форм перцевої м’яти, яка дає насіння. Так зробили, щоб відповідати заданій темі – створити м’яту перцевого типу для фармацевтичної промисловості.
"Створили такий гібрид, таку форму, яка утворює насіння. Потім почали проводити гібридизацію, запилення даної форми, яка утворює насіння і почали виводити сорти", — каже чоловік.
 
Наразі на дослідницькій станції мають три потенційні гібриди. Один із них в кінці сезону відправлять до Державного інституту експертизи сортів рослин.
"Було в нас понад 700 гібридів. А потім в селекційному процесі відбираємо. Із тих 700 відібрали 45. Потім із 45 відібрали 10. Із 10 відібрати три. Тут гібриди у конкурсному випробуванні".
Також, розповів Олексій Павленко, на Прилуцькій дослідній станції є колекційна ділянка, де ростуть 126 зразків м’яти та ділянка на якій 130 видів і сортів ефіроолійних та лікарських рослин. Тут у 90-х роках вивели високоментольний сорт "Заграва".
Серед сортів є м'ята "Удайчанка", яка має високі парфумерні якості. Її вивели у 1997 році. 
"Приїжджали до нас ресторатори із Києва і шукали м’яту на мохіто. Років 10 тому. Обрали саме сорт «Удайчанка». Сказали схожа на ізраїльську", — каже Олексій.
Існують і сорти м'яти для стоматології — "Діана" та "Прилуцька карвонна". Їх використовують для зубних паст.
Серед сортів прилуцької селекції м’яти – "Прилуцька-6", "Прилуцька-14", "Краснодарська-2", "Українська перцева", "Оксамитова", "Лада". Всі внесені до Державного реєстру рослин. Автором більшості є старший науковий співробітник, кандидат сільськогосподарських наук Микола Шило.
Сергій Павленко каже, колекції м'яти існують лише у дослідницькій станції та у Лубенській дослідницькій станції у Березоточі.
Дивіться у сюжеті:
 
Підписуйтесь на Суспільне Чернігів і на інших платформах: Telegram, Facebook, Viber, YouTube.
