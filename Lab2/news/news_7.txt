Джерело: https://suspilne.media/501709-proizd-u-harkivskomu-metropoliteni-zalisaetsa-bezplatnim-terehov/
Харківський міський голова Ігор Терехов заявив, що проїзд у метро залишається безплатним для пасажирів. Він прокоментував примус співробітників метрополітену підписувати петицію на підтримку запровадження платного проїзду.
Про це повідомили у пресслужбі Харківської міськради.
На сайті Харківської міськради 18 травня оприлюднили петицію щодо відновлення оплати за проїзд у громадському транспорті. Станом на 8 червня її підписали 1735 людей.
7 червня у місцевих Telegram-каналах поширювали фото листа дирекції метро, в якому працівників просили підписатися під петицією про повернення платного проїзду.
Вранці 8 червня Суспільне Харків звернулося за коментарем щодо листа до речника міськради Юрія Сидоренка та речника метрополітену Олексія Бітнера, які не відповідали на дзвінки.
"Я обурений тим, що сталося в метрополітені, цією самодіяльністю, яка не вписується в логічні рамки в той час, коли ми робимо безплатний проїзд, розуміємо, що для цього є фінансові можливості. Коли ми не матимемо цих можливостей, я вийду і чесно скажу про це харків'янам. З ким ваше рішення погоджено? Ви повертаєтеся до Радянського Союзу! Іншого я сказати не можу, це остання крапля", — сказав Терехов.
"Я не звільняю вас, бо ми разом пройшли початок війни, лежали під російськими літаками, вибухами. Це вас врятувало. Але якщо ще раз будь-яке КП зробить щось подібне, я вижену", — повідомив Ігор Терехов, звертаючись до керівництва метрополітену.
Політологиня Юлія Біденко вважає, що мерії не потрібна петиція, щоб поновити оплату за проїзд у громадському транспорті.
"Дуже часто граються у таку локальну демократію, що ініціатива самих громадян, яким начеб-то соромно не платити за транспорт на якому вони їздять. Але у жодному суспільстві так просто не позбавляються від пільг, які вони вже мають. Проте для мене це позитивний знак. Хоч і граються наші можновладці не дуже вдало у локальну демократію, але принаймні вони намагаються це робити", — сказала Біденко.
"Якщо ми беремо драбину громадської участі, то ось ці ігри або формальне прикриття громадською думкою. Воно не є ознакою реальної демократії, але воно може бути кроком вперед. І я рада, що є такі розуміння, що багато важливих кроків у житті міста вже мають прийматися за участі громадян", — розповіла політологиня.
На її думку, поява петиції також пов’язана з катастрофою у Херсонській області. 
"І очікування на міжурядові субвенції, на покриття, наприклад, боргу транспортних підприємств. Очікували, що будуть певні субвенції для Харкова. Можливо, зараз на рівні державного бюджету переглядають процес покриття розходів місцевої влади на оновлення пільг. Я думаю, мерія і метрополітен розуміють, що кошти державного бюджету, на які вони могли розраховувати, ймовірно, як покриття оплати праці, не будуть спрямовані на Харків, бо нині у країні інші пріоритети", — сказала Юлія Біденко.
"Багато людей повертається, місто наповнюється. З іншого боку є велика кількість безробітних людей. Економічний потенціал міста дуже сильно впав, у бюджетах є велика дірка. Але, мабуть, шукають варіанти, як повернути оплату за проїзд з мінімальною втратою рейтингу і довіри до місцевої влади", — розповіла політологиня.
Що відомо про те, як працює метро у Харкові в умовах війни
Станом на травень 2023 року вже майже рік пасажири їздять у метро безплатно. Міський голова Ігор Терехов у грудня 2022 року повідомляв, що на 2023 рік в бюджеті заклали витрати на покриття безплатного проїзду. Нині у метро інтервали руху потягів становлять близько 15-20 хвилин.
Харківський метрополітен слугує укриттям: під час повітряних тривог можна спускатися на станції та перебувати там до відбою. Мето визначили як одне з безпечних місць у Харкові, де можна проводити масові заходи.
