Джерело: https://suspilne.media/498739-u-hmelnickomu-organizuvali-tabir-dla-ditej-aki-opinilis-u-skruti/
Літній табір для дітей, які опинилися у складних життєвих обставинах, розпочав свою роботу на території благодійного фонду "Карітас. Хмельницький". Про це Суспільному розповіла соціальна педагогиня Ірина Венгер. За її словами, зміна триватиме 10 днів. 
Відвідувачі табору розпочинають свій ранок із ранкової фізкультхвилинки.
Десятирічний Назар Танчук півтора року тому переїхав з Краматорська до Хмельницького. Табір відвідує як внутрішньо переміщена особа.
"Я знайшов багато друзів. Мені все подобається у таборі. Тут дуже цікаво", — розповів Назар.
Працівники патрульної поліції приїхали до табору, аби розповісти про свою роботу. На першій локації дітям дозволили сісти за кермо автомобіля. На іншій — показали поліцейські спецзасоби.
"Ми приїхали поспілкуватися з вами на різні безпекові теми. Для цього в нас є локація автомобіль, також є локація спецзасобів та найцікавіша локація — правила дорожнього руху", — сказала начальниця відділу зв'язків з громадськістю управління патрульної поліції в Хмельницькій області Ганна Стрембіцька.
На території благодійного фонду "Карітас. Хмельницький" такий літній табір організували вперше, говорить соціальна педагогиня Ірина Венгер. Та, розповідає, які категорії дітей, його відвідують.
"У таборі перебувають дітки з сімей, які в складних життєвих обставинах, і ВПО. Складні життєві обставини це — діти сироти, або напівсироти, діти, в яких батьки інваліди, малозабезпечені сім’ї", — пояснила Ірина Венгер.
Всього літній табір відвідують 30 дітей, каже Ірина Венгер: "Ми поділили їх на дві групки. Діти з семи до дев’яти років і з 10 до 14 років. Перебуваю у таборі вони з 10:00 до 14:00. О першій годині вони йдуть обідати, і тоді батьки приходять і забирають".
Програма для дітей, говорить педагогиня, щодня інша: "Проводимо різні майстер-класи, екскурсії. Завтра, сьомого червня, деякі діти лишаються тут, на території Карітасу, інша групка дітей їдуть на екскурсію в межах міста, а ще одні їдуть в Кам’янець-Подільський на екскурсію".
За словами Ірини Венгер, на території "Карітас.Хмельницький" зміна триватиме 10 днів. Пізніше будуть в інших місцях.


Слідкуйте за новинами Суспільного Хмельницький у Telegram, Viber, YouTube, Instagram та Facebook.
