Джерело: https://suspilne.media/501535-ukrainskij-pamfir-u-rejtingu-najkrasih-filmiv-2023-roku-the-guardian/
Видання The Guardian оприлюднило список найкращих фільмів 2023 року на цей момент. Серед 37 стрічок опинилася й дебютна стрічка українського режисера Дмитра Сухолиткого-Собчука "Памфір".
"У фільмі немає натяків на війну Росії проти України, але, можливо, цей конфлікт присутній у ньому в підтексті, у сенсі племінної лояльності, традицій громади та виразного, майже окультного потягу до Заходу", — зазначає видання.
У коментарі для Суспільне Культура продюсерка фільму Олександра Костіна зазначила, що це не вперше "Памфір" потрапляє до списків кінокритиків. Раніше видання Variety називало фільм одним із фаворитів Каннського кінофестивалю. Також він потрапив до 16 найкращих фільмів за версією Telerama (підрозділ французького видання Lo Monde).
Вона розповіла, що команда доклала значних сил у роботі над стрічкою, тож тепер важливо знати, що їхні зусилля відгукуються. 
"Ми хочемо, щоб українське кіно стояло на рівні зі світовим. Бо українські митці талановиті. Ми вдячні за визнання від такого медіа, як The Guardian", — додала Костіна.
Також до списку видання потрапили: "Тар" із Кейт Бланшетт у головній ролі, "Фабельмани" Стівена Спілберга, "Син" Флоріна Зеллера, а також документальні стрічки про музиканта Little Richard і мігрантів у ірландському містечку Ґорт.
З 22 червня "Памфір" зможуть переглянути всі охочі — стрічку додають на стримінгову платформу Netflix. Також зараз відбувається реліз фільму у Великій Британії.
Фільм "Памфір" — це дебютна повнометражна кінострічка режисера Дмитра Сухолиткого-Собчука. Робота над фільм почалася у 2018 році, а зйомки, які тривали впродовж року, завершили у 2021 році.
До створення долучилася не тільки Україна (компанія BosonFilm), а й Франція, Польща та Чилі. Цей кінопроєкт було відібрано до резиденції Cinefondation Каннського кінофестивалю, він отримав фінансування від фондів кінофестивалів у Локарно і Роттердамі.
Саме на Каннському кінофестивалі відбулася світова премʼєра стрічки.
У січні 2023-го у Києві можна було відвідати виставку "Памфірова Маланка. Танець смерті та життя", присвячену стрічці, а також дійству Маланки — українському народному святу-обряду з традиційним переодяганням у тварин і фольклорних персонажів.
Авторка Суспільне Культура Олеся Котубей побувала на відкритті виставки й розповіла, як історія про фільм може бути цікава тим, хто його поки що не бачив.
А кінокритик Лук‘ян Галкін розповів, чому варто подивитись цей фільм, а також, чому "Памфір" хочеться порівнювати з найкращими зразками світового кіно.
