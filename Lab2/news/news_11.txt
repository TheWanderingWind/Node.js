Джерело: https://suspilne.media/498811-sezon-klisiv-u-rozpali-najbilse-hvorih-na-lajm-borelioz-u-kievi/
Традиційно найбільше випадків хвороби Лайма фіксують у трьох регіонах — Київ, Львів та Крим. Кліщовий енцефаліт притаманний іншим областям.
Про це Суспільному розповів очільник Держпродспоживслужби Києва Олег Рубан.
За його словами, більше третини кліщів Київщини заражені бореліями, а мешкають ці маленькі істоти переважно у нижньому шарі трави.
"Людям здається, що на них напав кліщ з дерева, але це неможливо. Кліщі перебувають на висоті не більше 10-15 см від поверхні ґрунту", — зауважив Рубан.
Після прогулянки на природі варто оглянути себе та домашнього улюбленця. Якщо кліщ все-таки вкусив, потрібно звернутись до лікаря.
Цьогоріч Київщина вчергове лідирує: вже зареєстровано більше 300 нападів кліщів. Наразі проводиться діагностика цих тваринок.
"Порада для всіх громадян: правильно видаліть кліща із головкою, зверніться до Центру контролю за захворюваністю в регіоні. Там встановлять вид кліща та наявність в нього борелій", — каже очільник Держпродспоживслужби столиці.
Також він додав, що цьогоріч сезон кліщів почався наприкінці лютого і триватиме до листопада.
