Джерело: https://suspilne.media/501685-rosia-nese-kincevu-vidpovidalnist-u-kongresi-ssa-vidreaguvali-na-pidriv-kahovskoi-ges/
Представник обох партій у Конгресі Сполучених Штатів відреагували на підрив Каховської ГЕС та заявили, що не вірять заявам Росії про винуватість України у катастрофі. 
"Руйнування Каховської дамби на річці Дніпро в Україні поставило під загрозу найбільшу атомну електростанцію в Європі, затопило тисячі українців і спричинило екологічну катастрофу. Жорстокість Росії має припинитися", — написав зокрема у Twitter співголова Комітету із закордонних справ Сенату США республіканець Джим Ріш.
Конгресмен-демократ співголова Гельсінської комісії США Стів Коен також засудив Росію і заявив, що ""Путін і Росія — брехуни світового рівня".
"Руйнування дамби загрожує доступу до питної води, знищує ферми та тварин і спричиняє гуманітарну кризу в регіонах, переважно українських", — написав він у соціальній мережі.
"Тривалі напади на цивільну інфраструктуру є воєнним злочином, і їх не можна ігнорувати. Руйнування Каховської дамби загрожує мирним жителям ядерним знищенням та знищенням навколишнього середовища. Путін має відповісти за свій терор проти українського народу", — заявив своєю чергою сенатор Річард Блументаль. 
Голова Комітету із закордонних справ Сенату США Боб Менендес також зазначив, що атака на Каховську дамбу і навіть навмисна недбалість, яка призвела до провалу дамби, "відповідали б грі Путіна". 
Група підтримки України в Конгресі США опублікувала заяву, у якій зазначили, що катастрофа "вимагає відповідальності і рішучої реакції". 
"Як жорстокий агресор в цій війні, Росія несе кінцеву відповідальність за руйнування української інфраструктури та переміщення громад, які давно мешкають на територіях вниз від дамби", — йдеться у заяві. 
Водночас раніше, у день підриву ГЕС, у Білому домі заявили, що Сполучені Штати уважно стежать за ситуацією на Каховській ГЕС, однак наразі не можуть стверджувати, що призвело до руйнування дамби.
Російські війська 6 червня 2023 року підірвали Каховську ГЕС.
Внаслідок підриву Каховської ГЕС на Херсонщині евакуюють людей з потенційних зон затоплення на правобережній частині Херсонщини — з сіл Миколаївка, Ольгівка, Льово, Тягинка, Понятівка, Іванівка, Токарівка, Придніпровське, Садове, та частково місто Херсон.
За повідомленням Енергоатому, стрімке зниження рівня води в Каховському водосховищі стало додатковою загрозою для тимчасово окупованої Запорізької АЕС. Наразі ситуація на станції під контролем, український персонал моніторить усі показники.
