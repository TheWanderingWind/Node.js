Джерело: https://suspilne.media/501664-u-mikolaevi-cerez-pidtoplenna-evakuuvali-rodinu/
Аварійно-рятувальна служба Червоного Хреста восьмого червня евакуювала подружжя похилого віку. Їхній будинок опинився у зоні підтоплення.
Про це кореспондентам Суспільного розповів начальник Аварійно-рятувальної служби Червоного Хреста Аркадій Дабагян.
Прохання про допомогу надійшло від сина подружжя. Його батьки живуть поблизу П'ятого причалу у мікрорайоні Намив. Через підняття води, чоловік та жінка опинилися заблокованими у будинку без змоги вибратися у безпечне місце.
"Син зателефонував нам із проханням про евакуацію батьків, бо звичайною машиною він туди вже під’їхати не може. Рівень води такий, те, що нашій спецтехніці по колеса, його машині по лобове скло", — розповів Аркадій Дабагян.
Від будинку подружжя до берегової лінії близько 15-20 метрів, говорить Аркадій Дабагян. На місце виїхала бригада Аварійно-рятувальної служби на позашляховому мікроавтобусі з підвищеною прохідністю.
"Це до нас поки був єдиний подібний виклик. Але не всі приходять тільки до нас, це зрозуміло, адже ми не ДСНС", — сказав начальник Аварійно-рятувальної служби Червоного Хреста.
Станом на 19:00 рівень води у Миколаєві загалом становить 103 сантиметри. Раніше Віталій Кім повідомив, що небезпеки для міста немає і причин для евакуації у місті немає.
