Джерело: https://suspilne.media/498904-detektivi-beb-vikrili-pidpilne-kazino-ta-7-gralnih-zakladiv-u-bilij-cerkvi/
Детективи Бюро економічної безпеки викрили у Білій Церкві Київської області підпільне казино та 7 гральних закладів. Ігрові зали були розташовані в житлових будинках на перших поверхах, а також у МАФах, повідомляє БЕБ на сайті.
Зазначається, що власники казино приховували свою діяльність та відкривалися для перевірених клієнтів по дзвінку. Крім того,  підпільні ігрові заклади порушували  комендантську годину. 
Співробітники БЕБ провели обшуки за 8 адресами та вилучили близько 100 комплектів комп’ютерної техніки, столи для гри у покер, гральні карти, фішки, пристрої для перерахунку грошових коштів, документи та чорнові записи, а також готівку — 100 тис. грн. Майно фігурантів справи  правоохоронці долучили до доказової бази. Триває досудове розслідування у кримінальному провадженні за статтею: незаконна діяльність з організації або проведення азартних ігор, лотерей.
Що відомо про гральний бізнес в Україні
Гральний бізнес в Україні  заборонений законодавчо з 2009 року. Утім, оператори лотерей знаходили "лазівки" в законі та продовжували займалися  ігровою діяльністю.
20-го грудня 2019-го року тодішній міністр МВС Арсен Аваков дав вказівку закрити всі гральні заклади, які працюють на території України.
Щоб законодавчо врегулювати гральний бізнес, у липні 2020 року Верховна Рада ухвалила відповідний закон. Цим рішенням парламентарі дозволили діяльність офлайн- та онлайн-казино, покер в інтернеті, букмекерську діяльність та гральні автомати.
За ведення грального бізнесу без ліцензії передбачена кримінальна відповідальність: штраф від 170 до 680 тисяч гривень, за повторне порушення — від 680 до 850 тисяч гривень або ж позбавлення волі. 
