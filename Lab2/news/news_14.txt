Джерело: https://suspilne.media/498910-zitomir-peredast-hersonu-80-motopomp-nasos-produkti-i-vodu-biznes-prosat-kupiti-gumovi-covni/
Шостого червня на позачерговій сесії в Житомирі депутати проголосували за виділення одного мільйона гривень субвенції з бюджету Житомирської міської громади в бюджет Херсонської міської громади. Також благодійні фонди закупили для Херсона 80 мотопомп.
На сесії Житомирський міський голова Сергій Сухомлин розповів, що у Херсоні разом з керівниками ОВА відпрацьовували потреби і визначили, що є найнеобхіднішим наразі.
"Це, в першу чергу, мотопомпи – малі, великі. Ми знайшли 80 мотопомп, але за нашим законодавством ми не можемо закупити такі речі на себе, бо надзвичайна ситуація не в нас в області. Тому сьогодні ми знайшли благодійні фонди, які роблять проплати і завтра 80 мотопопм від Житомира вже будуть у Херсоні. Їх ми передамо підтопленим громадам, які їх потребують. Також у нас на водоканалі є насос великої потужності – ми купляли його, щоб перекачувати воду і поповнювати водосховище. Він у нас поки не використовується, тому ми на певний час передамо його Херсону. Там складна ситуація навіть із підтопленням самих об'єктів водоканалу. Цей насос дозволить перекачувати дві з половиною тисячі кубів води за годину", – каже міський голова.
За словами Сергія Сухомлина, допомагати Херсону поїдуть працівники Житомирського водоканалу. З собою вони беруть генератор, який дозволить їм бути мобільними в роботі. Повезуть також питну воду і продукти – частину продуктів візьмуть з резервів благодійної допомоги, наданої Житомиру європейськими країнами.
"Є ведика потреба в гумових човнах, ми обдзвонили всі торгові мережі. Складно знайти ці човни, і ми знову ж таки не можемо купити їх за гроші міської ради, тому прохання до нашого бізнесу – допомогти купити. Бо багато є сіл, які повністю відрізані, там затоплені дороги. Навіть для евакуації потрібні ті ж човни. Зі свого боку, ми виділяємо субвенцію військовим адміністраціям області і міста в розмірі один мільйон, щоб вони на місці без тендерів швидко закупити необхідні речі", – сказав Сергій Сухомлин.
Депутати Житомирської міськради підтримали виділення Херсону одного мільйона гривень.
У подальшому, зі слів міського голови, формуватимуть списки конкретніших потреб і додаватимуть гроші на допомогу Херсонщині.
