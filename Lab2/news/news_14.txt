Джерело: https://suspilne.media/501688-u-stolici-vidnovlat-kapremonti-mizdvorovih-proizdiv-prizupineni-cerez-vijnu/
Цьогоріч у Києві дорожні служби відновлять ремонти покриття прибудинкових територій і міжквартальних проїздів. Київрада виділить на це 100 млн грн з міського бюджету.
Про це повідомляє пресслужба Київської міської державної адміністрації.
Депутати Київради на засіданні 8 червня ухвалили зміни до "Програми економічного і соціального розвитку Києва на 2021-2023 роки" щодо фінансування капремонтів міждворових проїздів. У Департаменті економіки та інвестицій КМДА зазначили, що відповідні коригування внесено і в бюджет Києва на 2023 рік. 
Асфальтове покриття у дворах ремонтуватимуть у всіх районах міста.
Програма капремонту прибудинкових територій і міжквартальних проїздів діє в столиці з 2019 року. До початку повномасштабного російського вторгнення у 2022 році у Києві були відремонтовані понад 2200 дворів. Минулого року, через війну, такі ремонти відбулись за лише 157 адресами, повідомили в КМДА.
