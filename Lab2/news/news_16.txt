Джерело: https://suspilne.media/498886-deputat-zitomirskoi-miskradi-mikola-anusevic-rozpoviv-comu-robitniki-remontuut-trotuari-u-ziletkah-z-jogo-prizvisem/
Депутат Житомирської міської ради Микола Янушевич прокоментував, чому робітники приватної фірми, яка ремонтує дорогу за бюджетні кошти, носять жилетки з написом "За підтримки Янушевича М.В.".
Депутат Житомирської міської ради Микола Янушевич розповів Суспільному, що робітники приватної фірми, яка ремонтує тротуари за бюджетні кошти на вулиці Шевченка у Житомирі, носять жилетки з його прізвищем, бо він хвилюється за їхню безпеку.
"Так, надав безрукавки робітникам, які працюють на вулиці Шевченка на укладці тротуару, – каже Микола Янушевич. – Жилетки були куплені за власні кошти. Ця автодорога є дуже небезпечною, там дуже жвавий автомобільний рух, а безпека людей, які працюють на ній, – понад усе. Тому, щоб було безпечно працювати, я надав ці безрукавки. У кожного своя думка, у міського голови – своя думка, у мене – своя".
Станом на шосте червня на вулиці Шевченка тривають ремонтні роботи і робітники приватної фірми продовжують працювати в жилетках з написом "За підтримки Янушевича М.В.".

