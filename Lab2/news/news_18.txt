Джерело: https://suspilne.media/498850-kvitni-dopomagaj-peremagaj-u-vinnici-visadat-majze-desat-tisac-troand/
Майже десять тисяч саджанців троянд висадять у Вінниці в рамках акції “Квітни. Допомагай. Перемагай!”. Реалізує її Фонд громади “Подільська громада” спільно з компанією “Dekoplant”. Різні сорти квітів розподілять між навчальними закладами, лікарнями, ОСББ та іншими неприбутковими організаціями. Про це Суспільному розповіла очільниця фонду Олена Данілова.
Кожен, хто візьме саджанці для впорядкування своєї території, за бажанням зможе перерахувати кошти на підтримку ЗСУ. Також із Вінниці кущі квітів будуть доставлені в інші регіони, які потерпіли від окупації.
“Нам саджанці надали безкоштовно. Але ми так десь підрахували, то кожен із них – це десь по 100-150 грн. Уже на сьогодні ми передали близько трьох тисяч на навчальні заклади, близько двох тисяч для ОСББ, три тисячі на “Зеленбуд”, тисячу – на зоопарк. І по Україні вже десь вчора дві тисячі відправили. Ми обрали таку територію, яка дуже постраждала від війни – це Харківська, Миколаївська, Запорізька області”, – каже Данілова.
За її словами, акція “Квітни. Допомагай. Перемагай!” має на меті прикрасити квітами Україну та підтримати наших бійців шляхом благодійних пожертв. Адже кожна організація, яка візьме саджанці для впорядкування своєї території, за бажанням зможе перерахувати кошти на рахунок фонду. Потім за ці гроші куплять дрони та тепловізори для ЗСУ. Наразі на картку задонатили 10 тисяч гривень.
Голова ОСББ за адресою Стеценка, 5, Світлана Андрушко отримала 20 саджанців троянд у рамках акції. Суспільному жінка розповіла, що планує їх висади на прибудинковій території біля свого помешкання.
“Ми підписані на сторінку “Подільської Громади” і знаємо про всі їх акції. Нещодавно брали участь в акції “Укриття для життя”. В нас там є місце, де ми хочемо їх висадити. З торця будинку, ми там колись посадили дерева, але вони не прийнялися, і тепер на їх місці хочемо посадити троянди. Зараз вивчимо все про них і почнемо вирощувати”, – каже Світлана Андрушко.
Працівниця “Вінницязеленбуду” Надія Кручківська висаджувала троянди на проспекті Коцюбинського. Тут, каже, за день планували висадити близько тисячі кущів.
“Нам привезли троянди. Ми їх розмотуємо, замочуємо у водичці, потім виклали в горшечки і привезли сюди. Тут викопали ямки й посадили. Тепер будемо поливати і чекати, коли розквітнуть”, – розповіла Надія Кручківська.
Загалом на баланс “Вінницязеленбуду” передали три тисячі кущів троянд. За словами директорки Тетяни Прибиш, їх планують висадити на проспекті Коцюбинського, Юності та Київській.
“Сортів тут багато – це паркові, флорібунда. Кольорів тут досить багато, спектр від блідо-жовтого до червоногарячих. Будемо висаджувати тут, також на Київській навпроти Центрального автовокзалу, де вже є розарій. Також продовжуємо висадку квітів на проспекті Юності, де ми започаткували це. Цього року там будемо просто підсаджувати. Також висадимо їх на недавно приєднаній території, такій як Вінницько-Хутірський округ та Стадницький”, – каже Прибиш.
