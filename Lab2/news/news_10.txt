Джерело: https://suspilne.media/501289-devat-ozdorovcih-taboriv-na-volini-ne-pracuvatimut-organizuvali-robotu-vijskovo-patrioticnogo/
Усі дев’ять заміських оздоровчих таборів, розташованих на Волині не працюватимуть цього літа, — розповіла Суспільному начальниця управління соцпослуг обласного департаменту соцзахисту населення Любов Яремчук. 
Таке рішення ухвалила обласна міжвідомча комісія з питань відпочинку та оздоровлення дітей, бо жоден стаціонарний табір, куди діти заїжджають відпочивати на зміну, яка триває від 14 до 21 дня, не мають укриттів.
Натомість в області організували вишколи для дітей на базі військово-патріотичного табору "Повстанець". Тут є укриття, на 78 людей, – розповів виконувач обов'язків керівника обласного Центру національно-патріотичного виховання Віталій Заянчуковський.  
Їх організували обласне управління освіти і департамент культури, молоді  та спорту, – розповіла заступниця директора цього департаменту Тетяна Грицук. 
Зі слів чиновниці, п’ять вишколів відбудеться протягом літа, які будуть фінансуватися з обласного бюджету. На ці заходи буде витрачено близько 350 тисяч гривень.
Учасники вишколу навчаються військової тактики, топографії, тактичної медицини, спортивного орієнтування та туризму, – розповів старший інструктор Дмитро Ткачук.
Каже: заняття ведуть професійні інструктори Волинського обласного територіального центру комплектування та соціальної підтримки, Нацгвардії України, громадських організацій та педагоги обласного центру національно-патріотичного виховання,  туризму і краєзнавства.
Цього разу грали в Лазертаг – тактичну спортивно-розважальну гру в реальному часі і просторі. Учасники використовували макети зброї – тагери, обладнані інфрачервоним випромінювачем для поразки супротивників, влучення в супротивника фіксується датчиками на голові.
"Під час гри ми можемо перевірити наскільки добре вивчили тактику та повторити усі команди в реальних діях. Перевіримо свою влучність та навчимося правильно вибирати краще укриття та працювати в команді", – учасник вишколу із села Мизове Олександр Оліферчук.
"Ми бігли, ми падали, ми повзли, ми стрибали, ми лякались. Нас навчили різноманітних команд", – говорить учасниця вишколу із Ратного Ольга Сидорук.
Учасники вишколу опановують нові навички впродовж семи днів. Протягом літа вишкіл відвідають 75 дітей віком від 14 років з усієї Волині, – каже Тетяна Грицук.
