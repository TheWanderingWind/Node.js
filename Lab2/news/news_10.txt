Джерело: https://suspilne.media/498733-zanatta-ta-sport-u-cerkaskomu-licei-zapracuvav-naukovij-tabir/
56 учнів міських шкіл розпочали заняття у науковому таборі у одному з ліцеїв Черкас. Другий рік поспіль долучитися до таких заходів мають змогу учні інших закладів освіти, розповіла Суспільному заступниця директора Наталія Бобкова.  
Учасників наукового табору в ліцеї поділили на групи. Дев’ятикласниця Анастасія Уколова в ньому вже була торік.
"Я була у цьому таборі рік тому і мені дуже сподобалося. Багато емоцій, емоційна підзарядка. Можна побігати, пострибати. Це краще, ніж сидіти в телефонах і сумувати", — зазначила дев'ятикласниця.
 

 
Керівник гуртка обласного центру наукової творчості Григорій Малород розповів про патріотичний плакат, який створили разом школярі, з’єднавши дев’ять пазлів між собою:
"Серце на цьому ескізі символізує Україну, любов до неї у кожного в серці. Хлопці малювали складніші візерунки, дівчата – простіші, більше квітів. Квіти у нас вийшли дуже чудові".
 
 
Поки одні школярі малюють, інші – грають на спортивному полі.
"У нас працюють локації, діти змінюють їх. Потім, коли з локаціями попрацювали, ми граємо у двосторонню гру: волейбол, бадмінтон, різноманітні рухливі ігри", – розповів учитель фізкультури Роман Басанський. 
Богдан Тиріков у науковому таборі вперше. Він очікує спортивних ігор та навчання з точних дисциплін:
"Вирішив трішки розважитися влітку, підтягнути свої знання з деяких предметів, зустрітися з друзями".
 
 
Школяр Юрій Москаленко має власні очікування від двотижневого перебування у науковому таборі:
"Сподіваюся, що знайду багато нових друзів і дізнаюся багато нових та цікавих речей. Ми займалися фізкультурою, брали участь у брейн-ринзі, також були заняття з мови, літературі, історії, малювання".
 
 
Заняття для школярів з 7 по 9 класи триватимуть два тижні. Всі активності пов’язані із науковою чи навчальною діяльністю, зазначила заступниця директора ліцею Наталія Бобкова.
"Це технології,  ІТ-сфера, математика, фізика, прикладні дисципліни, робототехніка. Також плануємо день історії і краєзнавства, брейн-ринг, географічний квест. Крім того, будуть заходи, пов’язані із туризмом рідного краю", – пояснила вона.
 
 
У міських школах Черкас протягом двох тижнів діятимуть три табори: пришкільні для учнів молодших класів, консультативні для подолання освітніх втрат та два види міських – мовного та науково-технічного напряму, розповіла заступниця міського голови Анастасія Чубіна.
Маєте новину про події з життя на Черкащині? Надсилайте сюди
Читайте нас у Telegram: головні новини Черкащини та України
Дивіться нас на YouTube: найцікавіші новини Черкащини та України
 
 
