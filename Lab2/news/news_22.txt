Джерело: https://suspilne.media/499804-hovalisa-v-koridorah-abi-ne-zalisiti-pacientiv-v-odnij-z-harkivskih-likaren-de-e-hospis-dla-ditej-zrobili-ukritta/
На початку повномасштабного вторгнення у Харківській міській дитячій лікарні №5 працювали безперервно — робили це попри російські обстріли. Облаштували укриття для дітей та їхніх батьків.
Від початку великої війни допомогу в лікарні отримали щонайменше 5 тисяч пацієнтів, розповіла Суспільному медична директорка закладу Владлена Сальникова. 
Наразі в медзакладі працює хоспіс — для дітей із тяжкими невиліковними хворобами. А також неврологічний та психіатричний підрозділи. 
Серед тих, хто понад рік війни провів у медзакладі — онука харків'янки Ольги Власенко. Мати дитини померла під час пологів — дитина народилася раніше терміну: "Розвивається, добре все, хоча й недоношена вона у нас".
Онуці Ольги Єсенії скоро виповниться півтора року — і понад рік вона провела у лікарняних стінах. Спочатку за життя дитини боролися у пологовому. Потім, під російськими обстрілами, її лікували у медзакладі.
"Асфіксія була у неї, тому ми прийшли сюди на консультацію. І голівка вирівнялася, і нервова система. Три місяці нас тут тримали. Ми дуже вдячні. Добре, що тут є укриття — є куди сховатися", — говорить Ольга.
Бабуся оформила опікунство над дитиною. Під бомбардуваннями їздила весь час в пологовий, а вже потім лежала разом із нею в лікарні.
Катерина Пенцова з Харкова народила свого сина Микиту у лікарні 5 березня. Зараз йому рік і три місяці.
"Перший раз звернулися до хоспісу, коли йому було півтора місяця. У нього були проблеми нервового характеру, зригував дуже багато. Був дуже нервовий, він дуже кричав. Це були аспекти, які потребували ретельної уваги лікарів, з якими батьки не можуть самостійно впоратися", — говорить Катерина.
"Якби я була сама, я не знаю, що було б з моєю нервовою системою і дитини. Нам зробили обстеження, зробили всі аналізи, призначили чітке лікування, яке нам допомогло. Потім курси масажу, гімнастика. Ми бачимо дуже гарний результат", — додає жінка.
За словами Катерини, завдяки лікуванню Микита став спокійнішим, почав ходити.
Нині у підрозділах медзакладу проходять лікування 265 дітей із різними неврологічними захворюваннями, каже медична директорка Владлена Сальникова.
У палаті для дітей із найважчими діагнозами наразі перебувають троє пацієнтів. Ще більше, ніж сотні таких дітей надають допомогу вдома, говорить директорка.
"Тут саме надається допомога в екстрених випадках. Якщо треба, монітори пацієнтів для більш ретельного дослідження стану, ШВЛ. На сьогодні 109 таких дітей — до кого виїжджаємо. Іноді висилаємо їм посилки з необхідним, але виїжджаємо за першим викликом", — пояснює Сальникова.
 
Медична директорка згадує, що у перші тижні повномасштабної війни медики ховалися у коридорах, адже не могли залишити пацієнтів. Згодом, щоб убезпечити працівників, дітей та батьків — у лікарні облаштували укриття, куди спускаються під час повітряних тривог:
"Вбудовані санвузли з душовою. Ще один окремий санвузол. Польова кухня — теж усе є".
 
За інформацією медичної директорки лікарні, від початку повномасштабної війни у медзакладі побільшало пацієнтів.
"Діточки зі стресовими розладами, загостренням хронічних захворювань, які виникли внаслідок стресу від військових дій. Лікарі, медичні працівники наші — вони також справжні герої. Ми вдячні нашим воїнам, що вони нас охороняють, а ми маємо змогу боротися із хворобами наших діточок", — говорить Сальникова.
У медзакладі порахували, що за 2022 рік лікарні допомогли більше ніж п'ятьом тисячам дітей.
