Джерело: https://suspilne.media/501628-postriliv-ne-boalis-tak-ak-ocogo-ak-zive-zatoplenij-herson-pisla-pidrivu-kahovskoi-ges/
Після підриву російськими військовими Каховської ГЕС в Херсон продовжує поступати вода. Евакуйовуватися жителям допомагають волонтери, рятувальники, поліцейські та військові. Яка ситуація в місті та що розповідають люди дізнавалися кореспонденти Суспільного. 
 
 
За словами жительки Херсона Ірини, на мікрорайоні Острів вода сягає колін, а десь і поясу. Як вона стверджує, вода злякала їх більше ніж постріли. 
"На Острові, де по коліно, де по пояс, на мікрорайоні, а в Гідропарку двоповерховий будинок під водою і скільки там метрів, десять напевно, чи менше. Жах, чесно, такого не бачила. Ми не так боялися тих пострілів, ми ж всю зиму пережили там, без світла, без води, не так було страшно, як грюкало, як оце вода як пішла, Дніпро як вийшов з берегів, так швидко все, діти полякалися і пострілів не боялись так, як оцього", — зізнається жінка.
 
 
Житель Херсона Валерій встиг взяти із собою одяг, рушники, планшети та зарядні пристрої. Він зізнається, що їхати до Миколаєва не хоче. 
"Швидко, потоком текло по дорозі все і довелося по воді йти. І все, так і вийшов сюди. А тут пропонують – їдь до Миколаєва. А мені в Миколаїв не хочеться", — розповів чоловік.
 
 
Допомагати херсонцям приїхали одеські рятувальники. До роботи залучили 43 рятувальники та 16 одиниць техніки.
"Складнощі полягають в тому, що велика течія несе з собою брухт різноманітний, дерева повалені, майно людське. І деякі є ділянки, на яких дуже-дуже велика течія", — зазначив заступник начальника з реагування на надзвичайні ситуації ГУ ДСНС Одещини Олександр Крицький.
 
 
 
 
Усіх евакуйованих з місць підтоплення везуть у центр Херсона, на залізничний вокзал та у лікарні. За словами генерального директора Херсонської клінічної лікарні Леоніда Ремиги, людей розмістили на вільні місця, надавши їм медичний догляд, їжу та воду.
"Я ще не зрозуміла в чому справа і раптом стук в двері, буквально пʼять хвилин після дзвінка. Приїжджає поліція і пояснюють ситуацію, що підійматиметься вода, що Острів затопить, що це дуже серйозно, а ви маломобільні люди і ми надаємо допомогу в першу чергу цим людям, у нас багато людей і тому ми вирішили почати з вашого будинку", — розповіла жителька Херсона Ганна. 
 
 
У деяких районах міста вода підійшла не до усіх будинків. Частина людей, які там лишилися, перебувають в очікуванні.
Є райони міста, де вода підійшла не до усіх будинків, тож люди живуть, кажуть,  в очікуванні.
"Я не впевнений, що вона дійде, вона підіймається, згідно коментарям, за годину на пʼятнадцять сантиметрів. Але цієї ночі було так, що вона наче зупинилася, а вранці знову почала йти. Тут баржі плавали, крани, просто їх несло", — зазначив житель Херсона Сергій. 
 
 
Жителька Тетяна зізнається, що не мала часу витягти човни з гаражів, бо вони в дах вперлися. 
"Вивели човни, завантажили туди всіх тварин, яких нам діти залишили – собак, котів, ліки свої та документи на дачі, і почався наш шлях. Одразу почали бомбити тому, що побачили рух Дніпром, мінами почали закидувати, я сиділа у чужому човні, не знала – де газ, де гальма, поки пристосувалися…але промчалися. У мене все було, дача повна, запакована, як в будинку, а тепер нічого немає. Навіть таж шуба мокра, і білизна, і все. Це настільки страшно в 70 років залишатися ні з чим", — розповіла жінка.
 
 
 
 
Читайте нас у Telegram, Viber, Facebook та Instagram: головні новини Одеси та області
 
