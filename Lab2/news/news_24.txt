Джерело: https://suspilne.media/501658-rozpocalisa-persi-viplati-kostiv-u-mezah-programi-evidnovlenna-smigal/
Перші виплати коштів у межах програми "єВідновлення" розпочалися в Україні. Про це повідомив прем’єр-міністр Денис Шмигаль. Їх отримали люди з Київщини та Донеччини.
Загалом, за даними глави уряду, українці подали понад 17,3 тисяч заяв на допомогу з відновлення пошкодженого майна. Уряд уже виділив на це 4,4 млрд грн.
“Провели нараду з Мінінфраструктури та Мінцифри щодо покращення системи відшкодування за знищене та пошкоджене майно. Заслухав інформацію про наповнення відповідного реєстру та кроків, що готуються”, — повідомив Шмигаль.
Також глава уряду дав завдання Мінінфраструктури прискорити роботу над механізмом компенсацій людям, які вже зробили ремонт власним коштом.
Також в уряді обговорили питання ефективності роботи місцевих комісій, що займаються верифікацією пошкоджень.
“Наразі створено 444. Маємо досягти показника в 700 комісій. Їхня робота повинна бути публічною й доступною кожному громадянину. Так само як і процес подачі заявок та відстеження етапів їхнього розгляду”, — повідомив прем’єр.
За його словами, Мінцифри та Мінінфраструктури працюють над створенням такої системи, аби все було максимально комфортним для людей.
Раніше стало відомо, що будівельні магазини та компанії, які надають послуги з ремонтних робіт, можуть стати учасниками державної програми “єВідновлення”. Про це повідомляєпресслужба Мінцифри. Щоб долучитися до програми, протрібно подати заяву на порталі “Дія”.
З травня стартувала державна програма "єВідновлення", за якою українці, чиє житло постраждало через бойові дії, можуть отримати кошти на ремонт домівки. Для цього необхідно повідомити про пошкоджене майно в застосунку "Дія" і подати заяву про отримання фінансової допомоги.
Отримані кошти українці можуть витратити лише на відбудову власних домівок. А саме — на будівельні матеріали чи послуги підрядників, які можна оплатити в компаній, що є учасниками програми.
Послугу "єВідновлення" розроблено Міністерством розвитку громад, територій та інфраструктури спільно з Міністерством цифрової трансформації за підтримки проєкту USAID / UK aid "Прозорість та підзвітність у державному управлінні та послугах/ TAPAS".
12 травня уряд визначив, що максимальна сума допомоги, на яку зможуть претендувати українці, чиє житло отримало незначні пошкодження через повномасштабне вторгнення РФ, становить 200 тисяч гривень.
10 травня Міністерство цифрової трансформації запустило у Дії послугу "єВідновлення". Українці можуть подати заяву на порталі та отримати кошти на ремонт житла, пошкодженого внаслідок російського вторгнення.
23 лютого Верховна рада ухвалила закон про створення державного реєстру пошкодженого та зруйнованого війною майна та порядок компенсації за нього від держави.
