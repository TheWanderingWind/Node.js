Джерело: https://suspilne.media/498883-za-misac-malo-b-vipovnitis-22-u-kievi-pohovali-molodogo-zahisnika-ostapa-onistrata/
У Києві попрощалися із захисником Остапом Оністратом. Він загинув 3 червня під Вугледаром на Донеччині. Родичі та друзі прийшли попрощатися з бійцем до храму святого Василя Великого, повідомляє кореспондентка Суспільного.
Остап Оністрат — син українського бізнесмена, банкіра, спортсмена Андрія Оністрата. Батько і син разом служили на передовій. Остап був оператором відділення ударних БПЛА.
Як розповів Суспільному Андрій Оністрат, син пішов до військкомату добровольцем у перші дні повномасштабного вторгнення Росії.
Згодом мобілізувався у розвідбат. Почав служити майже рік тому, 1 червня. За рік війни юнак подорослішав і змужнів.
"Йому було дуже важко, він був абсолютно недієздатний до служби", — згадує перші місяці служби Остапа батько. За його словами, син спочатку не був готовий до армійських буднів, але хлопець був дуже натхненний захищати Батьківщину, тож він почав посилено тренуватися.
Далі юнак подав ідею послужити разом із батьком. Останні кілька місяців обоє Оністратів несли службу у 68-ій окремій єгерській бригаді ім. Олекси Довбуша. За рік повномасштабної війни хлопець набув певних навичок і вмінь у військовій справі.
"Це була вже фахова людина, "просунута" у зброї, тактиці", — каже Андрій.
Він бачився із сином вранці у день останнього бою Остапа. Син отримав бойове завдання поблизу Павлівки під Вугледаром, розповів чоловік. Коли батько побачив дзвінок він командира, у нього виникло тривожне передчуття. "Я почав дзвонити бойовим побратимам, один із них сказав, що Остапа більше немає".
Переживаючи непоправну втрату, батько каже: "Зрозумів, що треба обіймати рідних, дарувати тепло".
"Кожен день треба згадувати приємні моменти того часу, коли ми з сином були разом. Це є життя..., ті моменти, що створюють усе навколо".
Бійця 68-ї ОЄБР Остапа Оністрата поховали на Берковецькому кладовищі в Києві.
