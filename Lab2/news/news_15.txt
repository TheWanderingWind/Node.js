Джерело: https://suspilne.media/498421-ziteli-krivogo-rogu-cerez-pidriv-ges-roblat-zapasi-vodi/
У Кривому Розі через підрив російськими військами Каховської ГЕС, місцеві жителі роблять запаси води. Через це, за словами голови Ради оборони Кривого Рогу Олександра Вілкула, не витримала автоматика насосів, тому частина з них не працювала. Задля зменшення споживання, в деяких районах міста, які користувалися водою з Каховського водосховища, знижуватимуть тиск подачі з 22 до 5 години. 
Катерина живе у приватному будинку. Каже, коли дізналася про підрив росіянами Каховської ГЕС, відразу почала запаситись водою.
"У нас у всіх присадибні ділянки, погода нам не сприяє, тому ми відразу почали набирати, тому що ж треба й помідори полити і капусту. У мене в льосі є консервація, є і кисіль і компоти, я піду дістану – заміна води буде", – каже місцева жителька Катерина.
Місцева жителька Олена також прийшла набрати питну воду. Говорить: вдома є запас більше ніж 200 літрів ще з минулого блекауту, тому через можливу відсутність водопостачання не переймається. Згадує, коли під час блекауту 4 дні не було води, використовувала воду з річки.
"Черпаємо кружкою з носиком в 20-ти літрові каністри. У кого є балони, у кого – молочні баки. Набирали минулого разу куди тільки можна було. Я зовсім не злякалась, я взагалі оптимістка. Мене нічого не може так сильно схвилювати. Пішла відразу набирати воду, повитягувала здорові свої 20-30 літрові баки і набирала воду. Ще й поділюсь, думаю. У кого не буде напитись, щось зварити – обов'язково поділюся", – розповіла Олена.
Жителька міста Наталя каже, у магазині придбала понад пів сотні пляшок води. Розповідає: родина користується лише водою з централізованого водопостачання, тому переживає, що питної не буде.
"Вода – це основне джерело життя. Я переживаю, якщо не буде води. Якщо навіть я візьму її більше, то все одно вона кудись витратиться, вона не пропаде, нічого страшного", – говорить вона.
Екологи громадської організації “Досить труїти Кривий Ріг” говорять, що у разі потреби воду з міських водойм можна використовувати лише для технічних потреб, для вживання її необхідно очистити або прокип`ятити не менше ніж тридцять хвилин.
"Дуже тяжких наслідків для Кривого Рогу не може бути, адже ми знаходимось вище за течією. Тому якоїсь катастрофи для довкілля в нашому регіоні не буде. Можуть бути перебої з водопостачанням, але не для всіх районів, адже частина нашого міста отримує воду з Карачунівського водосховища, тому з водою у нас має бути все гаразд", – каже координаторка коаліцій ГО “Досить труїти Кривий Ріг” Олена Шафран. 
За інформацією ради оборони Кривого Рогу, наразі заборонено полив зі шлангів, аби зменшити споживання води. Також в деяких районах міста, які користувалися водою з Каховського водосховища, з 22 до 5 ранку знижуватимуть тиск подачі води.
"Деякі громади, а саме: Нива Трудова, Апостолівська, Зеленодольська, Гречані Поди та Широке, водопостачання буде зранку до обіду. Тимчасово, поки не вирішаться технічні питання. Всі останні громади без змін. Містяни також будете з водою", – розповів начальник Криворізької РВА Євген Ситниченко.
Через високий попит автоматика насосів, за словами голови Ради оборони Кривого Рогу Олександра Вілкула, не витримує, і в деяких районах є перебої з водопостачанням. Тому жителів закликають зменшити споживання води.
Російська армія підірвала Каховську гідроелектростанцію в Херсонській області. Машинну залу станції повністю зруйновано, вона не підлягає відновленню. Близько 80 населеним пунктам, у тому числі Херсону, загрожує підтоплення.
Рівень води в Каховському водосховищі стрімко знижується, почалась евакуація населення з потенційних районів затоплення.
