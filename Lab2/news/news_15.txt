Джерело: https://suspilne.media/501526-na-oblastuvanna-ukrittiv-u-skolah-odesi-vidilat-blizko-220-mln-grn/
Влітку в Одесі облаштують близько 60 укриттів у школах до першого вересня. До першого листопада — ще 30. На роботи виділили 150 млн грн, на наступній сесії міськради до цього бюджету додадуть 70 млн. Про це на брифінгу в Ukraine Media Center Odesa 8 червня розповіла директорка департаменту освіти та науки Одеської міськради Олена Буйневич.
"Якщо порівнювати початок повномасштабного вторгнення і сьогодення, то кількість сховищ зросла в 60 разів. Від нуля (у нас їх взагалі не було) до понад 60 закладів, які працюють очно сьогодні", — розповіла вона.
Директорка департаменту освіти зазначила, що з міського бюджету виділили 150 млн грн на облаштування сховищ в цьому році:
"Батьки задають питання: чому так довго? Довго може бути тоді, коли облаштування укриття потребує серйозних інженерних робіт. Там, де заглиблюється підлога, де недостатня висота стелі і потрібно її збільшити. Тобто це технологічні процеси, які ми не можемо прискорити. Але гроші на це виділенні і облаштування укриттів має здійснюватися коштом міського бюджету. Наступна сесія ради запрограмує ще близько 70 мільйонів гривень, щоб завершити цю роботу".
Олена Буйневич зазначила, що школи готові приймати на очне навчання, однак є необхідність у двох змінах:
"Давайте думати логічно. Ц школі зазвичай 1000 - 2000 дітей. Укриття зазвичай розраховані на 300-500 дітей. Одночасно до школи може вийти тільки та кількість учнів, яка відповідає кількості місць в укриттях. Тому буде декілька змін. Я думаю з цим ми впораємось".
Також вона додала, що існує різниця між бомбосховищем та укриттям. В Одесі існує лише чотири шкільних бомбосховища. З них два – радянських часів, і ще два – протирадіаційні укриття, які також є бомбосховищами. Все інше – це прилаштовані підвальні приміщення, які дозволяються для використання в якості укриття:
"Не кожен шкільний підвал може бути укриттям. Сто відсотків закладів, освіти де за визначенням ДСНС може бути укриття – воно буде відкрито", – запевнила Олена Буйневич.
За її словами, є певна кількість закладів, які не чекали фінансування і намагалися облаштувати укриття власними силами. Також батьки можуть долучитися до облаштування або відстежувати сам процес, аби запевнитись що роботи йдуть та не затягуються. На це піде певний час, щоб дотримуватись технологій виконання ремонтних робіт і щоб дітям було максимально безпечно в даних укриттях. Однак не у всіх школах можливо це зробити:
"На жаль, є школи, наприклад 17 та 22 школи Пересипського району, величезні школи, загалом там майже чотири тисячі  дітей, а укриття немає. Там маленькі підвали з невисокими стелями і їх не можна заглибити, тому що є вода під будівлями. Це географічні особливості. Є школи які стоять на катакомбах, на ґрунтах, де не можна облаштовувати сховища, зважаючи на питання безпеки".
Міськрада розглядає можливість встановлення модульних укриттів:
"Звісно ми розглядаємо питання встановлення модульних укриттів. Однак ми ще не бачимо прикладів, окрім невеличких укриттів, які встановлюють зараз в Херсоні. Ми спробували, нам допомогли представники громадськості і встановили таке модульне укриття в одній зі шкіл. Але воно маленьке і така кількість дітей, яка там вміститься, просто не дає сенсу встановлювати такі укриття".
Буйневич додала, що зараз в трьох закладах освіти міськрада спробує встановити модульні укриття, які мають пройти апробацію:
"Можливо цей досвід ми поширимо і на інші заклади освіти. Однак зараз закликаю ставитися з розумінням до пропозицій вчитися у будівлі сусідньої школи. Це буде ваш клас ваші вчителі, але гостинно запросить та школа, де є укриття".
Читайте нас у Telegram, Viber, Facebook та Instagram: головні новини Одеси та області
