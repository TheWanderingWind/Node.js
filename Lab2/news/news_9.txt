Джерело: https://suspilne.media/498544-u-mzs-vidreaguvali-na-den-rosijskoi-movi-v-oon/
Вночі 6 червня росіяни підірвали Каховську ГЕС, а вранці на сторінці ООН у Twitter зʼявився допис про "день російської мови", що обурило користувачів мережі. На цей пост відреагували і в українському Міністерстві закордонних справ.
Речник МЗС Олег Ніколенко зазначив: "Російські командири віддають наказ підірвати Каховську греблю російською мовою. Що за день в ООН для святкування російської мови! United Nations RU твітить про культурне розмаїття, ігноруючи найбільшу катастрофу в Європі за останні десятиліття, спричинену виключно Росією. Навіщо мовчати?"
У власному Telegram-каналі висловився й уповноважений Верховної Ради з прав людини Дмитро Лубінець: "Безкарність – це рушійна сила і основна російська зброя. (...) Невже представники ООН не розуміють, що цим заохочують росіян діяти ще більш жорстоко, грубо, безжалісно і безвідповідально. Бо країна-терорист вже показала, що плює на всі міжнародні домовленості, підписані конвенції та норми".
Відреагував і голова Верховної Ради України Руслан Стефанчук.
"Я думала, що це жарт, але ні. Того самого ранку, коли росіяни підірвали Каховську ГЕС, спричинивши величезну екологічну, гуманітарну та техногенну катастрофу, офіційний акаунт ООН у Twitter безтурботно повідомляє, що сьогодні день російської мови. Що за кривавий цирк..." — написала режисерка та письменниця Ірина Цілик.
Варто зазначити, що день російської мови — це свято, встановлене ЮНЕСКО у 2010 році, присвячене російській мові як одній із шести офіційних мов організації. 
Таку дату обрали, оскільки в цей день народився поет Алєксандр Пушкін, якого вважають "батьком" сучасної російської літературної мови. Епіграфом до свята обрано цитату Пушкіна, в якій він говорить про "перевагу" російської над іншими європейськими мовами.
"Метою проведених днів мов ООН є підвищення поінформованості про історію, культуру та розвиток кожної з шести офіційних мов ООН серед співробітників Організації", – йдеться на сайті ООН.
Подібні пости з'являлися на сторінці організації і 23 квітня – тоді святкували день англійської та іспанської мови.
