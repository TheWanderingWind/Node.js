Джерело: https://suspilne.media/501691-se-z-odnogo-mista-na-doneccini-mozut-ogolositi-primusovu-evakuaciu-ditej-kirilenko/
З Українська Селидівської громади, де через обстріл російської армії загинула одна дитина, а четверо отримали поранення, можуть оголосити примусову евакуацію дітей. У місті наразі залишаються понад 100 дітей.
Про це повідомив начальник Донецької обласної військової адміністрації Павло Кириленко.
"По Українську буде прийнято додаткове рішення. І я не виключаю, що буде застосована евакуація дітей, у тому числі й в примусовий спосіб", — зазначив Кириленко.
За його інформацією армія РФ обстріляла місто з артилерії 152-го калібру.
"Обстріл вівся виключно зі ствольної артилерії по житлових кварталах міста. Там немає жодних військових позицій та укріплень", — розказав він.
Кириленко додав, що в Українську зараз залишаються понад 100 дітей.
"Зараз ми ведемо підрахунки, щоб з Українська провести обов'язкову евакуацію в першу чергу дітей та зберегти їх життя та здоров'я", — додав Кириленко.
Внаслідок обстрілу Українська ввечері 7 червня загинули 4-річний хлопчик, його батько та дідусь, повідомили в Донецькій обласній прокуратурі.
Поранені двоє дівчат та двоє хлопчиків віком 3, 4, 9 й 13 років. В них мінно-вибухові травми та інші тілесні ушкодження, уточнили в прокуратурі. Ще один 27-річний чоловік отримав травми, як уточнили в прокуратура, допомогу йому надали на місці.
Російській війська вдарили по Українську, за попередніми висновками, з 152-міліметрової артилерії.
Діти, які отримали поранення, знаходяться у міські лікарні Селидового та перебувають у важкому психологічному стані.
7 березня уряд схвалив механізм примусової евакуації дітей із зон активних бойових дій. Таке рішення було ініційоване та розроблене Координаційним штабом з питань проведення обов’язкової евакуації населення.
Раніше Мінреінтеграції запропонувало ввести примусову евакуацію дітей з їхніми батьками із зон активних бойових дій.
На початок травня, за інформацією віцепрем’єр-міністерки Ірини Верещук, примусова евакуація дітей відбувалась з 21 населеного пункту Донеччини. Там залишались 48 дітей. За даними Бахмутської МВА, на 5 травня в місті лишалось 17 дітей. Як повідомив начальник Донецької ОВА Павло Кириленко, 30 травня, з Бахмута евакуювали всіх дітей.
