Джерело: https://suspilne.media/498805-suditimut-troh-ziteliv-lugansini-za-ucast-v-psevdoreferendumi/
До суду передали справи стосовно трьох жителів Луганщини, яких обвинувачують в організації та проведенні псевдореферендуму на окупованих територіях. Одну з підозрюваних затримали у квітні 2023 року на вільній території України.
Про це повідомила пресслужба Луганської обласної прокуратури.
Всім обвинуваченим інкримінують посягання на територіальну цілісність та недоторканість України та колабораціонізм (частина 2 статті 110, частина 5 статті 111-1 Кримінального кодексу України).
За інформацією прокуратури, жителька Старобільщини стала "членом територіальної виборчої комісії" на псевдореферендумі, який проводили російські окупанти у вересні 2022 року.  
"Вона перевіряла паспорти громадян, видавала "бюлетені", вносила відомості про місцеве населення до фейкових списків виборців та брала участь у підрахунку "голосів. За свої протиправні дії фігурантка отримала грошову винагороду у розмірі 77 тис. рублів", — повідомили у пресслужбі.
Пізніше вона виїхала на підконтрольну Україні територію, де у квітні 2023 року її затримали співробітники СБУ. Наразі вона перебуває під вартою.  "Ще двоє обвинувачених – мешканці Щастинського та Сватівського районів. Одна виконувала роль так званого "члена територіальної виборчої комісії" у смт Станиця Луганська, інший – проводив голосування поза межами виборчої дільниці за місцем проживання мешканців Стельмахівки", — додали у прокуратурі.
