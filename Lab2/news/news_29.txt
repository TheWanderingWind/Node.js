Джерело: https://suspilne.media/501478-z-prikordonna-cernigivsini-ake-obstriluut-rosiani-za-tizden-evakuuvuut-do-400-ludej/
За тиждень з прикордонних громад Чернігівщини, які найбільше обстрілює Росія, вдається евакуювати від 300 до 400 людей. Частина людей повертається назад, сказав у коментарі Суспільному начальник Чернігівської ОВА В’ячеслав Чаус.
"Тільки вчора (7 червня, — ред.) були обстріли, горіли хати, вчора я був на місці, дивився і спілкувався з людьми. У деяких є мотивація до виїзду, але багато тих, з ким я спілкувався, вони хочуть залишатися вдома, на своїй землі, зі своїм господарством. За тиждень може виїжджати близько 300 та 400 людей, але за той же тиждень повертається 50. Тобто, люди повертаються де нема обстрілів, у ті села, які обстрілювались, але зараз там тихо".
В’ячеслав Чаус повідомив, що нині у Новгород-Сіверському, Корюківському та Чернігівському районах області створені спеціальні місця для тимчасового перебування людей, яких евакуйовують з прикордонних територій.
Загалом по Чернігівській області (станом на 8 червня,— ред.) евакуювалися понад 1 200 людей, половина з них – із Новгород-Сіверського району. За останній тиждень звідти виїхали 10 людей, семеро з них нещодавно повернулись назад, до своїх домівок. Є, зі слів Чауса, населені пункти, де вже практично не залишилось людей.
 
 
