Джерело: https://suspilne.media/501643-zahidni-zmi-pisut-so-ukraina-vze-rozpocala-kontrnastup-ukrainska-vlada-ne-pidtverdzue/
Низка західних медіа із посиланням на власні джерела сьогодні 8 червня повідомила, що Україна вже розпочала великий контрнаступ. Українська влада та Генштаб ЗСУ наразі спростовують дану інформацію.
Так видання The Washington Post із посиланням на чотирьох військових, включно з офіцерами, написало, що "почався довгоочікуваний контрнаступ українських сил... який відкриває фазу війни, спрямовану на відновлення територіального суверенітету України". 
За даними журналістів, ЗСУ зокрема активізували атаки у Запорізькій області.
У NBC NEWS також повідомили про початок українського контрнаступу на південному сході із посиланням на одного офіцера та одного солдата, які перебувають поблизу лінії фронту.
Своєю чергою видання ABC NEWS написало із посиланням зокрема на джерело, близьке до президента Зеленського, що Україна, ймовірно, розпочала контрнаступ кілька днів тому. За даними журналістів, на південь від Запоріжжя "розпочалася велика битва".
Натомість представник Генерального штабу ЗСУ, коментуючи повідомлення ЗМІ, заявив агенству Reuters, що "не має такої інформації". 
Секретар Ради національної безпеки та оборони України Олексій Данілов також напередодні в інтерв'ю Reuters заявив, що Україна ще не розпочала запланований контрнаступ задля звільнення окупованих Росією територій, а його початок "буде помітним для всіх".
Раніше, 4 червня, заступниця міністра оборони України Ганна Маляр опублікувала в Telegram відеоролик з українськими бійцями, які закликають до інформаційної тиші напередодні контрнаступу Сил оборони.
Прем’єр-міністр Денис Шмигаль в інтерв’ю американському телеканалу Fox News 14 квітня заявив, що українська влада нині сконцентрована на підготовці контрнаступу для звільнення своїх територій від російських загарбників.
12 квітня глава українського уряду повідомив, що під час його візиту до США Шмигаль і міністр оборони США Ллойд Остін під час зустрічі обговорили нагальні потреби України для успішного проведення контрнаступальної операції.
18 квітня секретар РНБО Олексій Данілов заявив, що Україна почне контрнаступ проти російських військ, коли буде готова: "Якщо ми не будемо готові, то ніхто не буде починати (контрнаступ — ред.) непідготовленим"
Раніше Буданов заявив, що підготовка до контрнаступу України "йде за графіком". Він не став розкривати деталі, однак порадив не слухати "весь той шлак, який зараз несеться інтернетом".
Секретар РНБО Олексій Данілов заявив, що Україна готова розпочати контрнаступ проти російських військ, однак чекає сприятливого моменту, аби досягти максимального результату.
23 травня очільник Головного управління розвідки Міноборони Кирило Буданов заявив, що Сили оборони накопичили достатньо сил та зброї для того, щоб розпочати дії з деокупації українських територій, що опинились під контролем Росії.
