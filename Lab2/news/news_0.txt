Джерело: https://suspilne.media/501721-vistavku-kartin-zagiblogo-bijca-olega-drobockogo-vidkrili-u-ternopoli/
У Тернополі відкрили персональну виставку картин військового, який загинув, захищаючи Україну. Олег Дробоцький з позивним "Художник" писав картини в тому числі на фронті. Експозиція має назву "Два світи" і показує життя на війні та в містах, де немає бойових дій. Про це розповіла дівчина загиблого воїна Юлія Нагорна.
За її словами, Олег Дробоцький загинув 6 березня внаслідок артилерійського обстрілу на Донеччині, три місяці по тому 7 червня. 
Юлія відкрила цю виставку.
"Коли ми обговорювали концепцію цієї виставки, то в нас був суперкласний короткий план – це мало бути просто, без пафосу, без великих патетичних вступів, без якихось надмірних обговорень. Він казав, що мистецтво повинне в першу чергу зачіпати свого глядача. Зараз ми намагаємося це максимально до вас наблизити, адже сьогодні лише голі стіни і мистецтво таке, яким би він хотів його бачити і таке, яким би він хотів до нас всіх донести. План в нас з ним був суперкороткий: ми відкриваємо виставку, п’ємо вино і тікаємо. Але мені хочеться вірити, що цю його таку мрію вдалося втілити".
На виставку прийшов Військовий з позивним "Вовк". Разом з Олегом Дробоцьким він воював у 67-й окремій механізовані бригаді. Розповідає, любив розмовляти з побратимом про книжки і музику, був з ним, коли Олег отримав смертельні поранення.
"З останніх його фраз пам'ятаю, коли він отримав важке поранення, то кричав ім’я коханої людини".
Військовий з псевдо "Вовк" показав картину, яка йому найбільше сподобалася:
"Ця картина мені сподобалася і запам’яталася після його слів. Олег казав, що після війни і під час війни багато військових, пережили великі стреси, які накопичуються, і багато хто тримає це все всередині в собі, а воно накипає так, що "зриває дах". Тому він казав, деколи треба "відкрити просто дах", щоб воно все вирвалося. Війна не закінчується для нас, коли закінчуються військові дії", – каже боєць. 
У серпні 2018 року на відкритті цієї виставки в Луцьку Олег розповів, що картини пише і показує людям,. щоб якомога більше розкрити тему війни, показати цю проблему і зменшити кількість людей, які байдуже ставляться до цього.
Військовий з позивним "Художник" родом із села Вербовець, що на Лановеччині. 
Малювати любив з дитинства, каже його мама Ольга. Першу його велику виставку картин – "Аеропорт", яка відтворює події захисту Донецького аеропорту, показали в половині міст України.
"Коли була виставка в Луцьку, до нього хлопці з Донецького аеропорту, які були там, сказали, що:" тобі тільки пензля тримати в руках, а на війну не йди. Якщо потрібно, підемо ми". Але він сказав: "мамо, ти будь готова до того, що я ж таки піду. Я мушу захищати. Він ще навчаючись у Львові, їздив на схід, хоча я того не знала. Коли він вже контракт підписав у 2020 році, то він пішов на схід і був там 7 з половиною місяців на першій лінії, а ми не знали", – розповіла мати Ольга Дробоцька.
Денис Дробоцький, брат Олега, розповідає зараз на виставці у Тернополі в креативному кластері є більше 20 картин, написаних в тому числі під час повномасштабної війни.
"Останні роботи він малював і у відпустці, і на фронті, і в самій частині, коли служив. Кольори сірі, кольори мілітарі і крові, тобто наслідки цієї війни, без яких ніяк. Він хотів, щоб картини не стояли вдома за шафою і не вкривалися пилюкою, а щоб їх бачили".
 

 
