Джерело: https://suspilne.media/501697-u-zitomiri-mistani-znosat-gumanitarnu-dopomogu-dla-postrazdalih-ziteliv-hersonsini/
Надвечір восьмого червня в центрі Житомира спостерігався ажіотаж – містяни сходилися на майдан Перемоги, несучи гуманітарну допомогу для жителів Херсонщини, які постраждали внаслідок підриву армією РФ Каховської ГЕС. 
Люди несли ковдри, одяг, воду, продукти тривалого зберігання, корм для тварин та інші речі, які можуть знадобитися постраждалим херсонцям. 
 
На місці кореспонденти Суспільного з'ясували, що збір організувала 21-річна житомирянка Марія Янушевич, яка є студенткою Національного медуніверситету імені О.О.Богомольця. 
"Я й раніше збирала допомогу і для переселенців, і для наших воїнів ЗСУ. Коли я побачила, що сталося у Херсонській області, то не змогла лишатися осторонь. Вирішила організувати збір необхідних речей і дала клич у соцмережах. Сама я не представляю жодних організацій, але я зв'язалася із кількома фондами, які будуть зустрічати в нас людей, евакуйованих з Херсонщини. Завтра (9 червня – ред.) на базі цих фондів ми сортуватимемо те, що зібрали, і передаватимемо це все постраждалим херсонцям", – розповідає Марія. 
 
Допомагати зі збором взялися друзі Марії та її брат.
"Мені допомогає житомирська волонтерка Світлана Кушнір, яка теж зібрала багато допомоги: вона вже відправила машини і на Херсон, і на фонд. Ось це ось братова машина, він приїхав допомогти нам зібрати і перевезти усе зібране. Все, що ми зібрали, відправимо і в Херсон, і в Херсонську область. Ще частину передамо херсонцям, яких евакуюють в різні регіони України", – каже волонтерка.
 
Речі почали збирати сьомого червня. За словами Марії, відгукнулися дуже багато житомирян. 
"Ми не очікували, що буде настільки багато допомоги, – каже Марія. – У нас вже декілька машин поїхали і зараз приїдуть ще. Речі збираємо сьогодні, восьмого червня, до дев'ятої години вечора. Завтра ми офіційно все зібране оформимо у наших благодійних фондах. Тут підходять ще житомиряни, які переживають, що теж хотіли б допомогти, але не встигнуть, зважаючи, що зараз вже за восьму вечора. Ми всім дякуємо і кажемо, щоб не переживали, адже в Житомирі є ще й інші фонди, які проводять збори, можна долучатися до них".
 
 
 
 
