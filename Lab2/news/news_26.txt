Джерело: https://suspilne.media/498868-a-ce-zmozu-u-ternopoli-proveli-zahid-dla-ditej-z-invalidnistu/
Фізкультурно-оздоровчий захід для дітей з інвалідністю "Я це зможу" організував у Тернополі міський центр фізичного здоров'я населення. У заході взяли участь 20 вихованців Тернопільського обласного центру комплексної реабілітації. Про це розповіла заступниця директора центру Ірина Долішня.
Протягом року у центрі реабілітацію тут проходять понад 200 дітей з інвалідністю та з групи ризику, а також діти внутрішньо переміщених осіб та військовослужбовців.
"Тернопільський міський центр фізичного здоров’я населення запросив нас на свято "Я це зможу". Для наших вихованців дуже важливо брати участь в таких заходах, бути важливими, бути частинкою суспільства, виходити в люди".
Тернополянка Олена Коваль приїхала на захід разом із сином Володею.
"Я сама працюю організатором культурно-дозвіллєвої діяльності в центрі реабілітації. Власне, ця діяльність мене обрала невипадково. Після народження сина Володі я зрозуміла, наскільки важко нашим інтегруватися, соціалізуватися. Ось такі інклюзивні заходи справді сприяють тому, що діти бачать більше, ширше. Вони виходять в світ, вони бачать інших діток".
Начальниця інформаційного відділу центру фізичного здоров'я населення Руслана Кушпінська розповіла, що такі заходи – традиційні.
"Десь близько 20 дітей бере участь у нашому спортивному заході. Вони надзвичайно молодці тому, що вони все змогли, вони сьогодні дуже круто виступають, спортивні естафети проходять разом з мамами. Це надзвичайно круто – емоції, щирі усмішки. Це гарно!".
На святі виступив танцювальний колектив "Фрістайл". Ігри, естафети та розваги провела для учасників заходу реабілітологиня Ірина Бобрик.
"На період війни стало менше таких активностей, але наші дітки хочуть таких заходів.  Чотири зони ми провели. Кидали, збирали м’ячики, переступали перешкоди, виконували такі елементарні завдання з передачі естфет-паличок і тому подібне".
Кожному учаснику заходу подарували браслет.


