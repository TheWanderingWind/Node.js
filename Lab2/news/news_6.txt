Джерело: https://suspilne.media/501616-pat-tisac-min-ta-20-kilometriv-okopiv-cerevatij-rozkazav-pro-pidgotovku-do-oboroni-bahmuta/
Підготовку Бахмута до оборони розпочали у липні 2022 року. За цей час навколо міста та у ньому вирили близько 20 кілометрів окопів, а для замінування території використали понад п'ять тисяч мін.
Про це в ефірі телемарафону "Єдині новини" повідомив речник Східного угрупування військ ЗСУ Сергій Череватий.
"У липні 2022 року було прийнято наказ про план оборони Бахмута. Було встановлено внутрішній та зовнішній рубежі оборони міста — всі ці заходи дали можливість тримати так довго оборону цього всього напрямку та міста, яке ворог не дивлячись на концентрацію всіх своїх зусиль так і не зміг взяти. Ми на південно-західних рубежах і надалі тримаємо оборону міста", — повідомив Череватий.
За його інформацією, у Бахмуті та навколо нього вирили близько 20 тисяч метрів траншей та окопів, встановили 15 тисяч метрів колючого дроту, територію замінували понад п'ятьма тисячами мін.
"При сприянні обласної адміністрації встановили 118 металевих загороджень типу "їжак" і 130 типу "габіон" — це такі сітки з камінням", — додав Череватий.
