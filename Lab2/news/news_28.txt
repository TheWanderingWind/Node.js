Джерело: https://suspilne.media/501646-pitna-voda-generatori-ta-teplovi-garmati-aku-dopomogu-vidpravili-zi-lvivsini-na-pivden-ukraini/
Зі Львівщини у підтоплені райони внаслідок підриву росіянами Каховської ГЕС відправили чергову партію допомоги. Зокрема, фури з питною водою, генератори, теплові гармати, ліки та речі. Про це повідомили у пресслужбі Львівської ОВА.
Учора, 7 червня, 4 фури з 80 тоннами питної води відправили до Миколаївської області. Звідти її передали у Херсон, Дніпро та Кривий Ріг. Сьогодні на Південь України вирушать ще 12 машин. Воду безкоштовно надає підприємство з Моршина на Львівщині.
"У Херсонській області гостро стоїть питання питної води. Ми бачили відео, як військові передають дронами пляшки з водою для населення на дахи затоплених будинків. Перші фури з водою, які поїхали з Львівщини вчора, розвантажили, люди уже отримують допомогу, однак цього недостатньо. Упродовж 10 днів підприємство планує передати близько 120 фур", – каже начальник Львівської ОВА Максим Козицький.
Загалом у найближчі тижні підприємство має передати ще майже 260 тонн вантажу. Його отримають Дніпропетровська, Херсонська та Миколаївська ОВА, звідки воду розподілять мешканцям.
Зі складу Львівського обласного центру екстреної медичної допомоги передали гуманітарну допомогу на Херсонщину. Це частина стратегічного запасу речей першої необхідності, який сформували на початку війни на випадок надзвичайної ситуації. Директор Львівського обласного центру екстреної медичної допомоги та медицини катастроф Андрій Васько розповів, що поїхало у Херсонську область:
"Серед гуманітарної допомоги – 450 коробок індивідуальних сімейних наборів, які включають санітарні засоби для чотирьох людей на період до тижня. Окрім того, передаємо резервуари для питної води, миючі засоби та гігієнічні засоби, пральні порошки, підгузки, рушники, засоби для обігріву (теплі ковдри), речі першої необхідності (зубна щітки, пасти тощо), набори з антибіотиків (для контролю інфекційних захворювань), протигрибкові препарати, базові розчини для інфузії внутрішньовенної для надання допомоги потерпілим від теракту у великих групах".
У Львівській ОВА додають, на Південь України також виїхали медики та працівники Львівського обласного центру ЕМД та МК.
Сьогодні, 8 червня, на Херсонщину зі Львівської області передали 10 генераторів потужністю 10 кіловат, а також 5 теплових гармат на 21 кіловат та ще 5 теплових гармат на 33 кіловати. Це допоможе забезпечити теплом та електрикою частину мешканців.
Максим Козицький додає, на Львівщині усі служби та прихистки готові приймати українців, які хочуть виїхати з підтоплених внаслідок підриву ГЕС районів.
 
