Джерело: https://suspilne.media/498838-dvoh-zakarpatciv-suditimut-za-sprobu-nezakonnogo-perepravlenna-vijskovozobovazanih-do-ugorsini/
На Закарпатті судитимуть двох місцевих жителів, які намагалися незаконно переправити чоловіків призовного віку до Угорщини. Про це повідомили на сайті Закарпатської обласної прокуратури. Чоловікам загрожує до дев'яти років позбавлення волі.
За даними слідства, підозрювані вибудували схему незаконного переправлення до Угорщини чоловіків призовного віку. 
"Вони підшукали клієнта із Закарпаття, відвезли до прикордонних територій у межах Берегівського району. Там за вказівками підозрюваних чоловік мав перетнути кордон поза офіційними пунктами пропуску. За це він сплатив три тисячі доларів", — йдеться у повідомленні.
За інформацією слідчих, жителя Тячівського району затримали за місцем проживання наприкінці лютого 2023 року, а його співучасника — жителя Хустського району — при спробі безпосереднього переправлення військовозобов’язаного та одержання від нього грошей.
Наразі у справі завершили досудове розслідування, обвинувальний акт стосовно чоловіків прокуратура скерувала до суду. Їм загрожує до дев'яти років ув'язнення за ч. 3 ст. 332 ККОрганізація незаконного переправлення військовозобов’язаних чоловіків за кордон України.
Організація незаконного переправлення військовозобов’язаних чоловіків за кордон
