Джерело: https://suspilne.media/501667-na-zaporizzi-okupanti-ogolosili-pro-evakuaciu/
На тимчасово окупованій території Запорізької області росіяни оголосили про евакуацію населення. Подібне "розпорядження" підписав гауляйтер Балицький. 
Кореспонденти Суспільного Запоріжжя поспілкувалися з очільниками тимчасово окупованих громад.
За словами Пологівського міського голови Юрія Коноваленка, наразі з районним центром майже немає зв'язку. Проте, зазначає, все ж вдалося поспілкуватися з місцевими жителями:
"У селищах Вербове та Новофедорівка люди сидять у погребах. Вже добу тривають сильні обстріли поблизу сіл поруч з будинками. Я думаю, що евакуація населення сьогодні точно не проводиться. Інформації від наших людей немає".
З Токмака сьогодні також не виїжджали місцеві жителі, зауважує голова Токмацької військової адміністрації Олександр Чуб:
"Поки ніхто ще не виїжджав. Тобто їм написали, а виїжджати не дають. Я маю на увазі, їх силовим структурам. Стосовно самого Токмака, як бачите, ми влучно стріляємо. Газ, вода, світло — все є. Пор інфраструктурі наші військові не стріляють, — лише по скупченню ворогів, які знаходяться навколо Токмака".
Сергій Каліман, міський голова Василівки розповів, що у деяких населених пунктах району люди чули про оголошення евакуації окупантами:
"Є деяка інформація, наша Василівська гауляйтерка звернулась до мешканців, мовляв, все це фейк і ніякого наступу немає. Централізованих дій щодо евакуації немає. Що стосується Василівського району, на прикладі деяких сіл, там паніка є. Є інформація, що виїздять начебто військові і саме гауляйтери".
